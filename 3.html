<html><body style="text-align: center; font-family: Helvetica, sans-serif;">
  <br><br><br>
  <h1>III Cooperazione: primi dubbi</h1><br><br><br>
  <div style="margin-left: 20%; margin-right: 20%; width: 60%; text-align: justify; font-size: 18;">
    Va bene, va bene, ho capito. Gi&agrave; non ne potete pi&ugrave;. Ma quando si inizia? Che razza di manuale &egrave;? Ma questo chi si crede di essere? Ha pure uno stile totalmente folle! Fa battute, poi parla di cose senza senso, a livello scientifico non &egrave; per nulla rigoroso! Che libro idiota!<br>
    <br> 
    Diamoci da fare allora. Per prima cosa, che cos'&egrave; la cooperazione?<br>
    <br>
    Provate a chiedervelo. Vi elenco alcune definizioni:<br>
    <br>
    1 La cooperazione &egrave; un'azione congiunta di diverse persone volta a raggiungere uno scopo comune.<br>
    2 La cooperazione &egrave; il dedicare una parte della propria libert&agrave; a un progetto condiviso.<br>
    3 La cooperazione &egrave; una relazione mirata in cui tutte le parti scelgono strategicamente di cooperare al fine di raggiungere un risultato condiviso.<br>
    4 La cooperazione &egrave; un'alleanza tra parti volta al raggiungimento di un vantaggio.<br>
    5 La cooperazione &egrave; darsi da fare anche per gli altri e non solo per s&eacute; stessi.<br>
    6 La cooperazione &egrave; partecipare ad un gruppo e poi spartirsi la torta.<br>
    7 La cooperazione &egrave; una predisposizione dell'animo che porta le persone a rinunciare al proprio egoismo e partecipare ad esperienze condivise al fine di generare un contesto in cui tutte le parti siano in uno stato di benessere.<br>
    8 La cooperazione &egrave; un dovere di ogni membro che voglia partecipare al benessere del proprio gruppo sociale.<br>
    ...<br>
    <br>
    E tu, caro lettore, cosa ne pensi? Dal mio punto di vista, tutte queste definizioni, alcune pi&ugrave;, alcune meno, raccontano qualcosa di relativo alla cooperazione. Ma non &egrave; semplice, come abbiamo visto nel capitolo I. Quindi, per capire subito la complessit&agrave; iniziale della questione, vi scrivo qui di seguito la definizione di collusione:<br>
    <br>
    9 La collusione &egrave; un'accordo fraudolento fra parti al fine di ottenere reciproci vantaggi.<br>
    <br>
    Ovviamente, chiss&agrave; cosa s'intender&agrave; qui con "fraudolento". Ma noi andiamo avanti con gli esperimenti. Vi invito a testare TUTTE le precedenti definizioni. Basta sostituire a "cooperazione" o "collusione" la parola "mafia". Tenete presente che la 3a definizione &egrave; presa da wikipedia e cita un testo di "collaborative leadership". I pi&ugrave; nerd noteranno che scientificamente non regge in quanto spiega la cooperazione con il termine stesso cooperare. Ma magari &egrave; un errore di traduzione...<br>
    <br>
    Avete provato? Avete sperimentato? Forza su! Andate su e sostituite. Invece di "La cooperazione &egrave;..." leggete "La mafia &egrave;...". Pronti? Via!<br>
    <br>
    Fatto? Spoiler Alert da qui in poi! Ok, come avrete visto, dunque, tutte le definizioni funzionano bene anche con mafia, tranne forse la 7! Chi l'avrebbe mai detto, eh?<br>
    <br>
    E ora? come si fa? La mafia e la cooperazione non possono essere la stessa cosa! Vi complico ancora di pi&ugrave; la situazione: un tempio costruito da schiavi che ci hanno lavorano insieme &egrave; il frutto di una cooperazione? E all'interno di un fondamentalismo religioso o politico, stanno tutti cooperando? E all'interno di un'azienda? Si coopera o si "lavora"? Qual &egrave; la differenza? E poi, se vi sembra facile indicare in cosa differisce l'egoismo rispetto alla cooperazione, che ne dite di indicare in cosa differisce con la cooperazione, invece, l'altruismo?<br>
    <br>
    Spero finalmente di non poter essere accusato di aver menato troppo il can per l'aia, come si diceva in italiano un tempo. Semplicemente, spero di essere stato meno tedioso con le premesse e di avervi iniziato ad interessare. Pensateci. Sono questioni su cui ci confronteremo ancora, quelle di questo capitolo. Il viaggio &egrave; gi&agrave; iniziato, il mondo nuovo ci appare strano e inconsueto, eppure forse gi&agrave; vediamo qualcosa degno di nota.
  </div><br><br><br><br><br><br>
  <h1><a href="2.html" style="text-decoration: none;"><</a> <a href="4.html" style="text-decoration: none;">></a></h1>
  <h5><a href="https://creativecommons.org/licenses/by-nc-sa/4.0/">Creative Commons BY-NC-SA International License</a></h5>
  <a 
</body><html>