<html><body style="text-align: center; font-family: Prompt, Helvetica, sans-serif; font-weight: 300;">
  <br><br><br>
  <h1>I Esistenza</h1><br><br><br>
  <div style="margin-left: 25%; margin-right: 25%; width: 50%; text-align: justify; font-size: 18;">
    La cooperazione è un fenomeno molto complesso.<br>
    Per poter capire di che cosa si tratta, bisognerà partire dalla radice più profonda dell'essere.<br>
    <br>
    Probabilmente è meno complesso scoprire come si muove una gigantesca stella rispetto a come far cambiare idea ad un umano che si è impuntato sulla sua posizione. Converrete che sebbene "sembri" assurdo, ci risulta totalmente normale secondo il nostro senso comune. Sul perché, ci torneremo. Basti dire per ora che la stella segue delle leggi appartenenti alla fisica e la persona segue teoricamente la sua volontà umana, una volontà che a volte consideriamo imprevista, se non imprevedibile. <br>
    <br>
    Forse i miei amici fisici non mi bastoneranno come fanno di solito se dico che dal punto di vista dell'Universo o di "astrofisica" o "fisica delle particelle" alla fin fine le stelle sono "sfere" di gas semplici. Noi umani siamo "eco-zoo-sistemi" ambulanti che per miracolo non si sfaldano o non esplodono rilasciando all'esterno ogni piccolo essere vivente ospite, ogni organo, tessuto, liquido o materiale che portano dentro. Insomma, non si capisce come mai non piombiamo giù e ci sfaldiamo come l'interno di un uovo caduto per sbaglio a terra appena terminate le pulizie in cucina.<br>
    <br>
    Siamo estremamente complessi da soli, presi singolarmente. Figuriamoci due di noi. Figurati poi un'umanità intera fatta di una decina di miliardi di individui. Un delirio.<br><br>
    Per questo motivo è necessario inserire un primo input filosofico. Il mistero più profondo di questo Universo (d'ora in poi lo chiamerò Universo ma chi vuole può leggere Multiverso) è l'origine dell'esistenza dell'esistenza.<br>
    <br>
    Si lo so, già è difficile da leggere, figuriamoci da comprendere. Non va capito subito, semplicemente pensiamoci solo un secondo.<br>
    Qualora scoprissimo tutti i misteri dell'universo, ci rimarrebbe sempre una domanda, quella domanda che ci farebbe un bambino, se non proprio nostra figlia o nostro figlio. Una domanda che probabilmente da bambini ci siamo fatti anche noi:<br>
    <div style="text-align: center;">"Mamma, papà, che cosa viene prima di ogni cosa?"</div>
    <br>
    Questa è la domanda fondamentale. Si, si, lo so, alcuni di voi vorrebbero argomentare che questo è un ragionamento lineare, che l'universo potrebbe essere ciclico, che non viene per forza una cosa prima dell'altra et cetera. Va bene. Ma ora vi chiedo di farvi questa domanda base. Già è difficile immaginare il niente, no? Giochiamoci insieme, con questo "niente". Perché se ci immaginiamo ad esempio un niente buio e nero non è invece trasparente? perché è "buio"? perché se non c'è niente è "nero"? E se fosse incolore? Diciamo che è nero o scuro perché non c'è neanche la luce o solo perché noi umani abbiamo degli occhi? E se avessimo solo le labbra? Che non-gusto avrebbe questo niente?<br>
    <br>
    Ora, dai, lasciamo da parte quel niente, che poi, già se "è", vuol dire che "non è proprio niente", è già "qualcosa". Partiamo da quello che sappiamo: è avvenuto il Big Bang, oppure un raggio di luce cosmica ha creato la realtà, oppure Dio l'ha generato con immenso amore o al contrario, una Divinità l'ha creato con grandissima rabbia per farci soffrire. O qualsiasi altro mito o storiella che vogliate inventarvi. Sentitevi liberi di aggiungere qui qualsiasi vostra teoria.<br>
    <br>
    Fatto sta, che "siamo". L'Universo, per noi "è".<br>
    Dai, giochiamo. Proviamo ad accendere e spegnere.<br>
    <br>
    Buio totale, poi improvisamente Universo. Buio, poi Universo. Buio di nuovo... tieni il buio, tieni il buio... bam! Accendi l'Universo. Ancora una volta. Niente, Universo. Spegni tutto, accendi. Off, On. On, Off. Start, stop. True and False. 0, 1. Bingo!<br>
    <br>
    Bene, ora che vi siete allenati ad andare dal buio pesto, o dal trasparente sul "niente" a miliardi di galassie con stramiliardi di stelle con ultramiliardi di pianeti tra cui alcuni con svariati miliardi di esseri senzienti come nel nostro pianeta, tornate un attimo a "Off".<br>
    <br>
    Spegniamo tutto. Questo stato di "spegnezza" ancora "è". Esiste nella nostra mente, lo stiamo immaginando. È niente, è vuoto, ma per noi in un certo senso ancora "è".<br>
    Immaginiamo adesso qualcosa che fa parte di un "prima" o semplicemente uno "stato" in cui non c'è neanche "Off".<br>
    <br>
    Ecco. Ora non esiste nulla. Tra l'altro, mi direte, c'è una bella calma e un discreto silenzio.<br>
    Bello, ma dobbiamo andare avanti (o indietro!). Dobbiamo andare in uno stato in cui non possiamo neanche dire "c'è". Perché appena dici anche solo "non esiste nulla", già ti sei fregato. Presuppone un esistere e un non esistere.<br>
    Andate ora in uno stato in cui non puoi neanche dire "non esiste nulla", perché non esiste l'esistenza, quindi non ha senso dirlo.<br>
    Andate ora in uno stato in cui non esiste l'esistenza.<br>
    <br>
    Bella sensazione eh? Non esiste nulla, nulla di cui preoccuparsi. Okay, bene, ora rimettiamo l'esistenza e la non esistenza. Possiamo dire adesso che dopo "quello stato in cui non esisteva l'esistenza" si è passati al poter "dire" che qualcosa esiste e qualcosa non esiste. Seguitemi un attimo su questa follia.<br>
    <br>
    È stato premuto il tasto On, qualsiasi cosa può succedere ora, perché esiste l'esistenza.<br>
    <br>
    Quindi il mistero base è già questo. Come si è passati da uno stato in cui non esisteva neanche l'esistenza ad uno in cui qualcosa "era"?
    Da questa radice de "Il grande mistero dell'esistenza dell'esistenza" che suona come una grandissima "turboputtanata" partirà il nostro viaggio alla scoperta di cos'è la "cooperazione".<br>
    <br>
    Fidatevi, era necessario. Lo capirete pian piano. Tipo l'allenamento prepartita, il pilates, la prepugilistica.<br>
    La cooperazione è per i coraggiosi. Per capire cos'è, non dovrete rischiare solo la vostra vita -e lo farete, ah se lo farete, quando parleremo di genetica!- ma dovrete essere pronti a molto di più.<br>
    <br>
    Dovrete essere pronti a rischiare la vostra stessa <i>esistenza</i>.<br>
    O ancora meglio, dovrete essere pronti a rischiare l'<i>esistenza</i> stessa.<br>
    <br>



    <h4>Nota:</h4>
    Questo piccolo manuale sulla cooperazione è scritto da una persona ignorante, parziale, umana, limitata e probabilmente poco umile. Forse, tra i pro, abbiamo buoni propositi e grande dedizione, anche se a fronte di scarse capacità.<br>
    In sintesi, sebbene i tentati atti di umiltà siano stati molti, a quanto pare non sono serviti a granché. Ogni umano è parziale, è solo una parte in un grande insieme chiamato da noi umani Universo (che come dicevo per alcuni non è Uni ma è Multi-verso). Leggete queste pagine, ascoltate queste parole prendendole con scetticità, dubbio, mettendole continuamente in discussione. Aggreditele, datemi dell'idiota o del fautore di una chissà quale pseudoscienza o del complottista. Testate ogni cosa esposta, ogni allusione, ogni invenzione e cambiatela, anche negli anni a venire, registrando però tutte le modifiche, di modo che questo libro abbia una vita, degli amici, cresca e si trasformi nell'ambiente come avviene per noi umani. Forse un giorno lo cancellerete e morirà.<br>
    Strano a dirsi, ma anche di questo vi sarò eternamente grato.
    <br>
    <p style="text-align: right;">Alessandro Merletti De Palo</p>
  </div><br><br><br>
  <h1><a href="bianca.html" style="text-decoration: none;"><</a> <a href="2.html" style="text-decoration: none;">></a></h1>
  <h5>Licenza Creative Commons BY-NC-SA Internazionale: https://creativecommons.org/licenses/by-nc-sa/4.0/</h5>
  <a 
</body><html>