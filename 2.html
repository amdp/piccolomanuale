<html><head><link rel="preconnect" href="https://fonts.gstatic.com">
  <link href="https://fonts.googleapis.com/css2?family=Prompt:wght@300&display=swap" rel="stylesheet"></head>
  <body style="text-align: center; font-family: Prompt, Helvetica, sans-serif; font-weight: 300;">
  <br><br><br>
  <h1>II Relazioni</h1><br><br><br>
  <div style="margin-left: 20%; margin-right: 20%; width: 60%; text-align: justify; font-size: 18;">
    Questo capitolo piacer&agrave; molto alle persone "sensibili" o a quelle che oggi vengono dette "connesse al femminile", anche se a questo punto rivendicherei volentieri di essere maschio, maschile, "connesso al femminile" e anche molto sensibile. E potrebbe piacere anche alle persone dette "romantiche", termine che quando hanno usato su di me mi ha sempre catapultato con l'immaginazione in un ristorante becero, cupo e beige, con dei tavoli rossi laccati. Tovaglie bianche inamidate, stirate male, ancora con le pieghe, che mostravano imperfezioni e cuciture imprecise. Sul loro panno centrale dei vasi viola e fuxia senz'acqua, ma con dentro ovviamente una rosa rossa rigorosamente di plastica. Mi ritengo una persona molto dolce, anche un po' avvezza alle tenerezze, ma ho delle difficolt&agrave; col termine "romantico". Ad altri le parole "amore", "dolcezza" e "tenerezza" fanno rabbrividire, ma magari comprano rose rosse standard. A me non piace "romantico". Ad ognuno il suo e chiedo profondamente scusa ai romantici, non me ne vogliate, sar&agrave; il risultato di qualche trauma liceale dovuto alla letteratura ottocentesca.<br>
    <br>
    Vi chiederete come mai ci debba essere in un manuale tutta questa robaccia su di me, su cosa mi piace o meno, ma, anche qui, come nel capitolo precedente, per entrare nel mondo della cooperazione c'&egrave; bisogno di un minimo di allenamento. Gli aspetti insopportabili degli altri fanno parte di questa preparazione atletica, quindi vi racconto di me sperando di essere poco sopportabile per allenarvi.<br>
    <br>
    Insomma, a parte i "romantici", questo paragrafo potrebbe piacere a tutti gli esseri umani che siano dotati di umanit&agrave;, direbbe qualcuno che volesse fare un po' di ironia sulla cultura dominante, pi&ugrave; avvezza alla performance e alla quantit&agrave; quantificabile che alla qualit&agrave; qualificabile. Del resto &egrave; ovvio che la cultura dominante faccia pi&ugrave; fatica a comprendere alcune cose, impegnata com'&egrave; a dominare. Ma tant'&egrave;, torniamo al romanticismo. In questo paragrafo dunque si scopre che alla base della strategia pi&ugrave; stringente, egoista e calcolatrice ci deve essere, per forza di cose, qualcosa di imprevedibilmente "non egoista".<br>
    <br>
    Infatti, quando cercavo di diventare, con grande ritardo e scarsissima umilt&agrave;, bravo in matematica, decisi di voler giocare il tutto per tutto e andare all-in -cio&egrave; come dicono i giocatori d'azzardo scommettere tutto quello che avevo- sulla chance pi&ugrave; rischiosa di tutte. Volevo puntare tutti i miei sforzi sull'idea di partire dai testi che discutono dei fondamenti della matematica stessa.<br>
    <br>
    Cos&igrave; mi scaricai diversi volumi sulla teoria degli insiemi, sulla category theory, sui gruppi, sulla logica proposizionale. Volevo vedere cosa c'era dietro i calcoli, le potenze, i logaritmi. Tutte quelle cose che spaventano tanto l'immaginario collettivo e, va detto, la stessa cultura dominante che magari vi era piaciuto disprezzare prima insieme. La matematica &egrave; per molti spaventosa e orribile. Noiosa, difficile, criptica. Le persone che amano la matematica sono esseri-calcolatori, sono freddi e senza sentimenti. In realt&agrave; la matematica &egrave; una lingua, fatta di cose che si imparano con la pratica anche se non le si capiscono quando lette in forma teorica. Alla fine sapete parlare anche se non conoscete bene la grammatica. &Egrave; un po' cos&igrave;, a volte, la matematica, per chi non &egrave; "portato".<br>
    <br> 
    Col mio "all-in" volevo dunque scoprire se vi potesse essere qualcosa di ancora pi&ugrave; fondamentale dei calcoli. Beh ragazzi, che vi devo dire. Io persi tutto il mio all-in nella scommessa di iniziare dalle formalizzazioni dietro il discorso matematico: non ci capivo nulla, avevo bisogno di un sacco di tempo per fare progressi, ma non ce l'avevo, perch&eacute; in quel periodo lavoravo molto. Nonostante questo, quei testi furono illuminanti. Scoprii infatti che i matematici, soprattutto i "logici proposizionali", guarda un po', erano stati (e sono tuttora probabilmente) in un "certo senso" dei gran romanticoni.<br>
    <br>
    Alla base dei testi di formalizzazione della matematica, infatti, cio&egrave; nei libri pi&ugrave; magici e arcani, nei tomi di metamatematica, una materia che suona come "matematicalogia", ovvero di discorso e studio sulla matematica stessa, ci doveva essere per forza una cosa fondamentale. E non erano i numeri!<br>
    <br>
    Prima ancora della "logica matematica di primo ordine" potevano non esserci i "freddi" numeri, ma non potevano, in nessun caso, non esserci le <i>relazioni</i>.
  </div><br><br><br><br><br><br>
  <h1><a href="1.html" style="text-decoration: none;"><</a> <a href="3.html" style="text-decoration: none;">></a></h1>
  <h5><a href="https://creativecommons.org/licenses/by-nc-sa/4.0/">Creative Commons BY-NC-SA International License</a></h5>
  </body><html>